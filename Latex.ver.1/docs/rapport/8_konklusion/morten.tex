\subsection{Morten}

At kalde projektet en katastrofe er måske at skrue lige lovligt meget op for dramatiske retorik, men jeg vil gå så langt som til at sige, at det nærmest er pinligt, at der på skrivende stund ikke foreligger et produkt, der kan mere end det kan. Dette til trods for hvad der kan betragtes som en flyvende start - tidsplanen blev lagt og overholdt igennem stort set hele perioden, så skete der en ren nedsmeltning under design- og implementations-fasen. Noget, der til tider førte til en direkte ubehagelig stemning i gruppen.

Personligt synes jeg dette er det største problem, dette projekt har haft: Vi har ikke magtet at arbejde som et team. Der har manglet værktøjer og regler for, hvordan man vurderer hinandens arbejdsindsatser, og hvordan man evt. kan tillade sig at kritisere andres uden at det bliver opfattet som et personligt angreb. Samtidig blev der blev atter forsøgt at arbejde med Scrum, men det døde mere eller mindre indenfor den første uge efter at være sat i gang.

Det rent faglige udbytte af projektet har været som det burde: Nye udviklingsværktøjer blev taget i brug, nye teorier blev bragt ind i løsningerne, og nye platforme blev testet og integreret i produktet. Der var også rigeligt med muligheder for at gå ud over ens eget fokusområde.